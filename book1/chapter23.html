<html>
<head> <link href="../stylesheet.css" rel="stylesheet" type="text/css" />
</head>
<body><table><tr><td>
23
</td><td>Chapter 23
</td></tr>

<tr><td>
அமுதனின் அன்னை
</td><td>Amudan's Mother
</td></tr>

<tr><td>
வேளக்கார வீரர் படை பெரிய கடைவீதியின் வழியாகப் போயிற்று. படையின் கடைசியில் சென்ற சில வீரர்கள் கடைத்தெருவில் சில திருவிளையாடல்களைப் புரிந்தார்கள். ஒருவன் ஒரு பட்சணக் கடையில் புகுந்து ஒரு கூடை நிறைய அதிரசத்தை எடுத்துக் கொண்டு வந்து மற்ற வீரர்களுக்கு விநியோகித்தான். பிறகு வெறும் கூடையைக் கடைக்காரனுடைய தலையிலே கவிழ்த்த போது, வீரர்களும் வீதியில் சென்றவர்களும் 'ஹஹ்ஹஹ்ஹா' என்று இரைந்து சிரித்தார்கள்.
</td><td>The Velaikara Battalion wound its way through the main market street. Some of the men walking towards the end of the parade performed certain audacities in that marketplace. One fellow entered the shop of a food vendor and carried out a basket of sweet-cakes; he distributed the cakes to his friends. When he crowned the vendor with the upturned empty basket, all his friends laughed uproariously "Ha ha ha haha ha."
</td></tr>

<tr><td>
இன்னொரு வீரன் வழியில் எதிர்ப்பட்ட ஒரு மூதாட்டியின் கையிலிருந்த பூக்கூடையைப் பிடுங்கினான். பூவையெல்லாம் வாரி இறைத்துக் கொண்டே "பூமாரி பொழிகிறதடா!" என்றான். அவன் வாரி வீசிய பூக்களைப் பிடிக்க முயன்ற வீரர்கள் குதித்தும் சிரித்தும் கொம்மாளமடித்தார்கள். எதிரில் வந்த ஒரு மாட்டுவண்டியை இன்னொரு வீரன் நிறுத்தி, மாட்டை வண்டியிலிருந்து பூட்டு அவிழ்த்து விரட்டி அடித்தான். மாடு மிரண்டு மக்கள் கூட்டத்திடையே புகுந்து சிலரைத் தள்ளிக் கொண்டு ஓடியது; மீண்டும் ஒரே கோலாகலச் சிரிப்புத்தான்!
</td><td>Another gallant fellow plucked the flower tote from the hands of an elderly woman. Scattering the flowers in all directions he shouted "Hey friends, its raining flowers!" Two soldiers trying to catch the flowers shouted gleefully and raised a hue and cry! Yet another fellow stopped a bullock cart on the road and unyoked the beast from the cart; he drove the animal into the crowd by twisting its tail; the terrified animal ran helter skelter in the crowd, plunging against innocent bystanders. Gleeful laughter followed this endeavor!
</td></tr>

<tr><td>
     இதையெல்லாம் பார்த்துக்கொண்டிருந்த வந்தியத்தேவன், "ஆகா! பழுவேட்டரையரின் வீரர்களைப் போல் இவர்களும் விளையாடுகிறார்கள். இவர்களுடைய விளையாட்டு மற்றவர்களுக்கு வினையாக இருக்கிறது. நல்ல வேளை, இவர்களுடைய பார்வை நம்மீது விழாமல் ஒதுங்கி நின்றோம். இல்லாவிடில் ஒரு சண்டை ஏற்பட்டிருக்கும். வந்த காரியம் கெட்டுப் போயிருக்கும்" என்று எண்ணிக் கொண்டான். ஆனால் ஒரே ஒரு வித்தியாசமும் அவனுக்குப் புலனாயிற்று. வேளக்காரப் படை வீரர்களின் விளையாடல்களை இங்குள்ள ஜனங்கள் அவ்வளவாக வெறுக்கவில்லை. அவர்களுடைய கொம்மாளத்தில் ஜனங்களும் சேர்ந்து சிரித்துக் குதூகலித்தார்கள்!
</td><td>Vandiya Devan was watching all this. Aha! These fellows also tease and play pranks just like the men of Pazluvoor. Their pranks are irksome to others. How fortunate that I escaped their sight by standing aside. Otherwise, a little conflict would have taken place! My venture would have been wrecked, he thought. But one difference was obvious to him. The people on these streets did not resent these activities of the Velir men very much. Some of them even joined in their pranks and enjoyed the merriment and laughter.
</td></tr>

<tr><td>
     அதைப் பற்றி கேட்கலாம் என்று திரும்பிப் பார்த்தபோது பூக்குடலைகளுடன் நின்ற சிறுவனை வந்தியத்தேவன் காணவில்லை. கூட்டத்திலும் கோலாகலத்திலும் அந்த வாலிபன் எங்கேயோ போய்விட்டான். ஒருவேளை அவனுடைய வேலையைப் பார்க்கப் போயிருக்கக்கூடும்.
</td><td>When he turned around to ask about this, the youth with the flower baskets was nowhere to be seen. He had vanished somewhere in the crowd and commotion. Perhaps he had gone on his business.
</td></tr>

<tr><td>
வேளக்காரப்படை மாலையில் கோட்டையிலிருந்து வெளியேறிய பிறகு மற்ற யாரையும் உள்ளே விடுவதில்லையென்று வந்தியத்தேவன் அறிந்து கொண்டான். இரவு பகல் எந்த நேரத்திலும் கோட்டைக்குள் பிரவேசிக்கும் உரிமை பெற்றவர்கள் அரச குடும்பத்தைச் சேர்ந்தவர்களும், அமைச்சர்களும், தண்ட நாயகர்களுந்தான். பழுவேட்டரையரின் குடும்பத்தாருக்கும் அவ்வுரிமை உண்டு என்று வந்தியத்தேவன் தெரிந்துகொண்டான்.
</td><td>On approaching the gate, he found that no one was allowed inside the fort after the Velaikara Battalion left for the day. Only members of the royal household, the ministers and generals had the right to enter or leave the fort at all times of night or day. Vandiya Devan heard that the households of the Lords of Pazluvoor also had that privilege.
</td></tr>

<tr><td>
எனவே, இராத்திரியே கோட்டைக்குள் போக வேண்டும் என்ற உத்தேசம் அவனுக்கு மாறிவிட்டது. தன்னிடமிருந்த இலச்சினை மோதிரத்தைக் காட்டிச் சோதனை செய்ய வந்தியத்தேவன் விரும்பவில்லை. அதைவிட இரவு கோட்டைக்கு வெளியிலேயே தங்கி நகரைச் சுற்றிப் பார்த்துவிட்டு நாளை உதயத்துக்குப் பிறகு கோட்டைக்குள் செல்வதே நல்லது. இராத்திரியில் அப்படியே கோட்டைக்குள் பிரவேசித்தாலும் அரசரைத் தரிசித்து ஓலை கொடுப்பது இயலாத காரியமே யல்லவா?
</td><td>He changed his intentions of entering the fort that very night. He did not wish to show the signet ring in his possession and try its powers. It is better to spend the night outside the fortress, do some sightseeing and enter after sunrise tomorrow. Even if I go in tonight, it is not possible to gain entry into the royal palace and meet the Emperor to deliver my letters.
</td></tr>

<tr><td>
     கோட்டை மதிலைச் சுற்றிலும் இருந்த வீதிகளின் வழியாக வந்தியத்தேவன் வேடிக்கை பார்த்துக் கொண்டே மெதுவாகச் சென்றான். அன்று பல காத தூரம் பிரயாணம் செய்திருந்த அவனுடைய குதிரை மிகக் களைத்திருந்தது. சீக்கிரத்தில் அதற்கு ஓய்வு கொடுக்க வேண்டியதுதான். இல்லாவிடில் நாளைக்கு அவசியம் ஏற்படும்போது இக் குதிரையினால் பயனில்லாமல் போய்விடும்! வசதியாகத் தங்குவதற்கு ஓரிடம் விரைவில் கண்டு பிடித்தாக வேண்டும்!
</td><td>Vandiya Devan rode slowly along the streets surrounding the outer ramparts of Tanjore Fort enjoying the various sights presented around him. His horse, which had crossed several leagues that day was very tired. Soon he must give it some rest. Otherwise, tomorrow, when the need arose the horse may become useless. He must soon find a comfortable place to spend the night.
</td></tr>

<tr><td>
     தஞ்சைபுரி அப்போது புதிதாகப் பல்கிப் பெருகிப் பரந்து வளர்ந்து கொண்டிருந்த நகரம். அதிலும் அப்போது மாலை நேரம். நூற்றுக்கணக்கான வீதி விளக்குகள் ஏற்றப்பட்டு ஒளிவீசத் தொடங்கியிருந்தன.
</td><td>Tanjore was at that time a new, growing, spreading city. It was evening time. Hundreds of street lamps had been lit throwing brilliant light everywhere.
</td></tr>

<tr><td>
     வீதிகளெல்லாம் ஜே ஜே என்று ஒரே ஜனக்கூட்டம். வெளியூர்களிலிருந்து பல அலுவல்களின் நிமித்தமாக வந்தவர்கள் அங்குமிங்கும் சென்று கொண்டிருந்தார்கள். அவர்களில் சோழ நாட்டுப் பட்டணங்களிலிருந்தும் கிராமங்களிலிருந்தும் வந்தவர்களும் இருந்தார்கள். புதிதாக சோழ சாம்ராஜ்யத்துக்கு உட்பட்டிருந்த நாடுகளிலிருந்து வந்தவர்களும் காணப்பட்டார்கள். பொருநை நதியிலிருந்து பாலாற்றங்கரை வரையிலும் கீழைக்கடற்கரையிலிருந்து மேற்குக் கடற்கரை வரையிலும் பரந்திருந்த தேசங்களிலிருந்து தலைநகருக்குப் பலர் வந்திருந்தார்கள். விந்திய மலைக்கு வடக்கேயிருந்து வந்தவர்களும் கடல் கடந்த நாடுகளிலிருந்து வந்தவர்களுங்கூடச் சிலர் அம் மாநகரின் வீதிகளில் ஆங்காங்கே தோன்றினார்கள்.
</td><td>All the streets were noisy with crowds of people. Travellers from far and near, who had come to the city on various businesses walked here and there. People from other Chozla cities and countryside were there. Persons from nations taken into the Chozla fold recently were also there. Several folks crowded to that capital city from nations spreading across the lands between the North Pennar river and the southern Cape, and between the eastern seas and the western ocean. In that crowd he could also spot foreigners, dressed curiously from the distant lands beyond the Vindhyas and across the seas.
</td></tr>

<tr><td>
     ஆப்பம், அதிரசம் முதலிய தின்பண்டங்கள் விற்ற கடைகளில் மக்கள் ஈ மொய்ப்பது போல் மொய்த்து அப்பண்டங்களை வாங்கிக் கொண்டிருந்தார்கள். வாழைப் பழங்களும் வேறு பலவிதக் கனிகளும் மலைமலையாகக் குவிந்து கிடந்தன. பூக்கடைகளைப் பற்றியோ சொல்ல வேண்டியதில்லை. முல்லையும் மல்லிகையும் திரு ஆத்தியும் செண்பகமும் புஷ்பக் குன்றுகளைப்போல் காட்சி தந்தன. அந்த மலர்க்குன்றுகளைச் சுற்றிப் பெண்மணிகள் வண்டுகளைப் போல் ரீங்காரம் செய்து கொண்டு மொய்த்தார்கள்.
</td><td>People crowded to the shops of vendors selling sweet-fritters, roasted meats and rice-cakes -- like flies hovering around sugar syrup -- as they bought the foodstuffs. Fruits like banana, mango and jack were heaped in mounds outside the shops. Words were not adequate to describe the elegant flower kiosks. Gardenia and jasmine, fragrant frangipani, oleander, chrysanthemum and marigold, champaka and iruvatchi, hibiscus and trumpet lilies were heaped in baskets; maidens flocked around them like bees buzzing over flower groves.
</td></tr>

<tr><td>
     புஷ்பக் கடைகளினருகில் சென்றதும் வந்தியத்தேவன் அந்தப் பூக்கார வாலிபனை நினைத்துக் கொண்டான். அவனை மறுபடியும் பார்க்கக் கூடுமானால் எவ்வளவு சௌகரியமாயிருக்கும்? இந்த நகரில் வசதியாக தங்குவதற்கு ஓரிடம் அவனைக் கேட்டுத் தெரிந்து கொள்ளலாமல்லவா?... இப்படி எண்ணியபோதே சற்றுத் தூரத்தில் அந்த வாலிபன் வந்த கொண்டிருப்பதை வந்தியத்தேவன் கண்டான். குதிரையிலிருந்து இறங்கி அவனை அணுகினான்.
</td><td>When he saw the flower shops, Vandiya Devan remembered the youth with the flower baskets who had stood next to him. If I could meet that young man again, how useful it would be! Perhaps he would have helped me find a comfortable place to spend this night in this city... As he was thinking, as if to give life to his thoughts, he saw the youth walking down the street in front of him. Vandiya Devan hurried forward to accost him again.
</td></tr>

<tr><td>
     "தம்பி! பூக்குடலைகளில் ஒன்றையும் காணோமே? பூவெல்லாம் எங்கே? விற்றாகிவிட்டதா?" என்றான்.
</td><td>"Thambi, your baskets seem to be empty. What happened to all the flowers? Have you sold them all?"
</td></tr>

<tr><td>
     "விற்பதற்காக நான் பூ கொண்டுவரவில்லை. கோயில் பூஜைக்காகப் பூ கொண்டு வந்தேன். பூவைக் கொடுத்தாகி விட்டது வீட்டுக்குத் திரும்பிப் போகிறேன்."
</td><td>"I did not bring the flowers for sale. I brought them for worship and decoration at the temple. I have delivered them at the place I serve and am now going back home," said that youth.
</td></tr>

<tr><td>
     "எந்தக் கோயிலுக்கு நீ இந்தப் புஷ்பக் கைங்கரியம் செய்கிறாய்?"
</td><td>"In which temple do you serve, delivering these flowers?"
</td></tr>

<tr><td>
     "தளிக்குளத்தார் ஆலயம் என்று கேட்டதுண்டா?"
</td><td>"Have you heard of the temple of Tali-kulattar?"
</td></tr>

<tr><td>
     "ஓகோ! தஞ்சைத் தளிக்குளத்தார் என்று கேள்விப்பட்டிருக்கிறேன். அந்தக் கோவில்தான் போலிருக்கிறது. பெரிய கோவிலா அது?"
</td><td>"Oh! The name Tanjore Tali-kulattar seems familiar. Is it the same? Is it a large temple?"
</td></tr>

<tr><td>
     "இல்லை, சிறிய கோவில்தான். கொஞ்சகாலமாக இத்தஞ்சையில் துர்க்கையம்மன் கோவிலுக்குத் தான் மகிமை அதிகம். அங்கேதான் பூஜை, பொங்கல், பலி, திருவிழா ஆர்ப்பாட்டங்கள் அதிகம். அரச குடும்பத்தாரும் பழுவேட்டரையர்களும் துர்க்கை அம்மன் கோவிலுக்குத்தான் அதிகமாகப் போகிறார்கள். தளிக்குளத்தார் கோவிலுக்கு அவ்வளவு மகிமை இல்லை. தரிசனம் செய்ய ஜனங்கள் அவ்வளவாக வருவதில்லை..."
</td><td>"No; it is a modest place. For some time now, only the temple of the Goddess Durga has been enjoying favor in Tanjore. Special worship, food offering, sacrifice, festivities, ceremony and carnival all take place there. The royal family and the Pazluvoor households have been patronizing that Durga temple. There are no such important patrons for the temple of Tali-kulattar. Not many people come to worship there..."
</td></tr>

<tr><td>
     "நீ இந்தப் புஷ்பக் கைங்கரியம் செய்து வருகிறாயே இதற்காக ஏதேனும் சன்மானம் உண்டா?"
</td><td>"You are in service to deliver flowers. Do you get paid well for this?"
</td></tr>

<tr><td>
     "எங்கள் குடும்பத்துக்கு இதற்காக மானியம் இருக்கிறது. என் பாட்டனார் காலத்திலிருந்து கண்டராதித்த சக்கரவர்த்தி விட்ட நிவந்தம் உண்டு. தற்சமயம் நானும் என் தாயாரும் இந்தக் கைங்கரியத்தை செய்து வருகிறோம்."
</td><td>"My family has subsidies for this service. From the times of my grandfather our family had grants from Emperor Gandara Aditya for delivering this flower-service. My mother and I have been continuing the practice."
</td></tr>

<tr><td>
     "தளிக்குளத்தார் கோயில் செங்கல் திருப்பணியா? அல்லது கருங்கல் பணி செய்திருக்கிறார்களா?" என்று வல்லவரையன் கேட்டான். அவன் வருகின்ற வழியில் பல செங்கல் கோயில்களுக்குக் கருங்கல் திருப்பணி நடந்து கொண்டிருப்பதைப் பார்த்திருந்தபடியால் இவ்விதம் கேட்டான்.
</td><td>"Is the temple of Tali-kulattar built in brick, or has it been renovated in granite?" Vandiya Devan asked the question because he had seen several small brick-work temples being renovated in stone and decorated with granite sculpture.
</td></tr>

<tr><td>
     "இப்போது செங்கல் கோயில்தான். கருங்கல் திருப்பணி விரைவில் தொடங்கும் என்று கேள்வி. இந்தத் திருப்பணியை உடனே நடத்த வேண்டும் என்று பழையாறைப் பெரிய பிராட்டியார் விரும்புகிறாராம். ஆனால்..." என்று அந்த வாலிபன் தயங்கி நிறுத்தினான்.
</td><td>"It is still brick-work. I have heard that it is soon to be renovated in granite. Apparently, the Elder Pirati in Pazlayarai wishes to begin the renovation work as soon as possible. But, ..."
</td></tr>

<tr><td>
     "ஆனால் என்ன?..."
</td><td>"But what? Why did you stop?"
</td></tr>

<tr><td>
     "பராபரியாகக் கேள்விப்பட்டதையெல்லாம் சொல்வதில் என்ன பயன்? பகலில் பக்கம் பார்த்துப் பேசு, இரவில் அதுவும் பேசாதே என்று சொல்லக் கேட்டிருக்கிறேன். இதுவோ நாற்சந்தியும் கூடும் இடம்; நம்மைச் சுற்றிலும் ஜனங்கள்..."
</td><td>"What is the use of repeating idle gossip? One must look around in all directions before talking in the daytime; at nighttime do not even open your mouth. This is a public square where four roads meet! So many people around us..."
</td></tr>

<tr><td>
     "இந்த மாதிரி இடத்திலே நின்று தான் தைரியமாக எந்த ரகசியமும் பேசலாம். இந்தப் பெருங்கூட்டத்திலும் இரைச்சலிலும் நம்முடைய பேச்சு யார் காதிலும் விழாது."
</td><td>"We can stand in such a spot and talk bravely of any secret. In this crowd and noise nothing we speak will be heard by anyone."
</td></tr>

<tr><td>
     "பேசுவதற்கு இரகசியம் என்ன இருக்கிறது?" என்றான் அந்த வாலிபன், வந்தியத்தேவனைக் கொஞ்சம் சந்தேகத்துடன் பார்த்து.
</td><td>"What secrets do we have to talk about?" asked the youth, eyeing Vandiya Devan with some suspicion.
</td></tr>

<tr><td>
     ஆகா! இந்தப் பிள்ளை நல்ல புத்திசாலி! இவனுடன் சிநேகம் செய்து கொள்வதில் லாபம் உண்டு! பல விஷயங்களை அறியலாம்! ஆனால் இவன் மனத்தில் வீண் சந்தேகத்தை உண்டாக்கக் கூடாது - இவ்விதம் வந்தியத்தேவன் எண்ணி, "ஆமாம்; இரகசியம் என்ன இருக்கிறது? ஒன்றுமில்லைதான். போனால் போகட்டும், தம்பி! இரவு எங்கேயாவது நான் நிம்மதியாக தூங்க வேண்டும். வெகு தூரம் பிரயாணம் செய்து மிகவும் களைப்படைந்திருக்கிறேன். எங்கே தங்கலாம்? ஒரு நல்ல விடுதிக்கு வழிகாட்டி எனக்கு உதவி செய்ய முடியுமா?" என்று கேட்டான்.
</td><td>Aha! This young man is very intelligent. It would be very useful to make friends with him. I can learn about several things from him. But I should not raise useless doubts in his mind, thinking such thoughts, Vandiya Devan said, "Yes, what secrets do we have? Nothing. Thambi, tonight I need a place to rest and sleep well. I have journeyed a long way and am very tired. Where can I stay? Can you help me by guiding me to a good rest house?"
</td></tr>

<tr><td>
     "இந்த நகரில் தங்குவதற்கு இடங்களுக்கு என்ன குறைவு? சத்திரங்கள் எத்தனையோ இருக்கின்றன. அயல் நாடுகளிலிருந்து வருகிறவர்களுக்கென்று ஏற்பட்ட ராஜாங்க விடுதிகளும் இருக்கின்றன. ஆனால் உங்களுக்கு இஷ்டமாயிருந்தால்..."
</td><td>"There is no dearth of places to stay in this city. There are several inns. In fact there are many government rest houses for the use of foreign visitors. But, Sir, if you would like ..."
</td></tr>

<tr><td>
     "தம்பி! உன் பெயர் என்ன?" என்று வந்தியத்தேவன் கேட்டான்.
</td><td>Before the youth could finish, Vandiya Devan interrupted, "Thambi, what is your name?"
</td></tr>

<tr><td>
     "அமுதன். சேந்தன் அமுதன்."
</td><td>"Amudan; Sendan Amudan."
</td></tr>

<tr><td>
     "அடடா! எவ்வளவு நல்ல பெயர்? கேட்கும்போதே என் நாவில் அமுது ஊறுகிறதே... எனக்கு இஷ்டமாயிருந்தால் உன்னுடைய வீட்டுக்கு வந்து தங்கலாம் என்று தானே நீ சொல்லத் தொடங்கினாய்?"
</td><td>"Oh! What a sweet name! My mouth tastes the sweetness just by hearing it. (Amudu meaning nectar.) Were you about to say that I could come to your house if I was willing?"
</td></tr>

<tr><td>
     "ஆமாம், அது எப்படி உங்களுக்குத் தெரிந்தது?"
</td><td>"Yes; how did you know Sir?"
</td></tr>

<tr><td>
     "என்னிடம் மந்திர வித்தை இருக்கிறது. அதனால் தெரிந்து கொண்டேன். உன் வீடு எங்கே இருக்கிறது?"
</td><td>"I have magic skills; that's how! Where is your house?"
</td></tr>

<tr><td>
     "நகர எல்லையைத் தாண்டிக் கூப்பிடு தூரத்தில் எங்கள் பூந்தோட்டம் இருக்கிறது. தோட்டத்துக்குள்ளே எங்கள் வீடும் இருக்கிறது" என்றான் அமுதன்
</td><td>"Our gardens are in the suburbs, a little beyond the city limits. Our house is in the middle of the flower gardens," said Sendan Amudan.
</td></tr>

<tr><td>
     "ஆகா! அப்படியானால் உன் வீட்டுக்கு நான் வந்தே தீருவேன். இந்தப் பட்டணத்துச் சந்தடியில் என்னால் இன்றிரவைக் கழிக்க முடியாது. மேலும் உன்னைப் போன்ற உத்தமப் புதல்வனைப் பெற்ற உத்தமியைத் தரிசிக்க விரும்புகிறேன்."
</td><td>"Ah! I must surely come to your house. I cannot rest in peace in this city commotion tonight. Moreover, I would like to make the acquaintance of that good woman who is mother to a good son like you!"
</td></tr>

<tr><td>
     "என்னைப் பெற்ற அன்னை உத்தமிதான்; ஆனால் துர்ப்பாக்கியசாலி..."
</td><td>"She who gave birth to me is indeed a good woman; but she is unfortunate..."
</td></tr>

<tr><td>
     "அடாடா! ஏன் அவ்வாறு சொல்கிறாய்? ஒரு வேளை உன் தந்தை..."
</td><td>"Dear, dear! Why do you say that? Perhaps your father is...?"
</td></tr>

<tr><td>
     "என் தந்தை இறந்துதான் போனார். ஆனால் அது மட்டுமில்லை. என் தாய் பிறவியிலேயே துர்ப்பாக்கியசாலி. பார்த்தால் தெரிந்து கொள்வீர்கள். வாருங்கள் போகலாம்."
</td><td>"Yes, my father is dead. But that is not the reason. My mother is unfortunate from birth. You will know when you see her. Come Sir, let us go."
</td></tr>

<tr><td>
     அரை நாழிகை நேரம் நடந்து அவர்கள் நகர்ப்புறத்துக்கு அப்பாலிருந்த பூந்தோட்டத்துக்கு வந்து சேர்ந்தார்கள். இரவில் மலரும் பூக்களின் இனிய மணம் வந்தியத்தேவனுக்கு அபூர்வ சுக மயக்கத்தை உண்டாக்கியது. நகரத்தின் வீதிகளில் எழுந்த கோலாகல இரைச்சலும் சந்தடியும் அங்கே அவ்வளவாகக் கேட்கவில்லை.
</td><td>They walked for about half an hour and reached the flower gardens beyond the city limits. The fragrance of night blooming flowers made Vandiya Devan's head swim with uncommon exhilaration. The noise and din of the city was not heard in that pleasing grove.
</td></tr>

<tr><td>
     பூந்தோட்டத்தின் மத்தியில் ஓட்டு வீடு ஒன்று இருந்தது. பக்கத்தில் இரு குடிசைகள் இருந்தன. தோட்ட வேலையில் உதவி செய்த இரு குடும்பத்தார் அக் குடிசைகளில் இருந்தார்கள். அவர்களில் ஒருவனை அமுதன் அழைத்து, வந்தியத்தேவனுடைய குதிரைக்குத் தீனி வைத்து மரத்தில் கட்டிவைக்கும்படிக் கூறினான்.
</td><td>He could see a small tiled house in the middle of the flower garden. Two thatched huts were also seen close by. Two families who helped in the garden lived in those huts. Amudan called out to one of those men and asked him to feed and water Vandiya Devan's horse and tie it to a tree after grooming it.
</td></tr>

<tr><td>
     பிறகு, வீட்டுக்குள் அழைத்துச் சென்றான். அமுதனுடைய தாயாரைப் பார்த்ததும் வந்தியத்தேவனுக்கு அவளுடைய துர்ப்பாக்கியம் இத்தகையது என்று தெரிந்துவிட்டது. அந்த மூதாட்டி பேசும் சக்தியற்ற ஊமை, காதும் கேளாது என்று தெரிந்தது. ஆனால் அந்த மாதரசியின் முகத்தில் கருணையும் அன்பும் நிறைந்து ததும்பியதை வந்தியத்தேவன் கண்டான். கூரிய அறிவின் ஒளியும் அம்முகத்திலிருந்து வீசியது. பொதுவாக, ஏதாவது ஒரு அங்கத்தில் ஊனமுள்ளவர்கள் மற்றபடி சிறந்த அறிவுக் கூர்மையுள்ளவர்களாக விளங்குவது சிருஷ்டி விசித்திரங்களில் ஒன்று அல்லவா?
</td><td>He then led his new friend into the house. As soon as he saw Amudan's mother, Vandiya Devan realized her misfortune. She was mute without any speech; she was also deaf without any sense of hearing. But he saw her gentle, good looking face filled with a kindness and love. Her eyes shone bright with a keen intelligence. Was it not the caprice of nature to endow a superior intellect on those with some bodily handicap?
</td></tr>

<tr><td>
     அமுதன் சில சமிக்ஞைகள் செய்ததும் அந்த மூதாட்டி வந்திருப்பவன் அயல் தேசத்திலிருந்து வந்த விருந்தாளி என்று தெரிந்து கொண்டாள். முகபாவத்தினாலேயே தன்னுடைய பரிவையும் வரவேற்பையும் தெரிவித்தாள்.
</td><td>That elderly woman understood that her visitor had come from foreign parts by the signs made by Amudan. Her expressive face showed welcome and concern for him.
</td></tr>

<tr><td>
     சற்று நேரத்துக்கெல்லாம் இலை போட்டு அந்த அம்மாள் உணவு பரிமாறினாள். முதலில் இடியாப்பமும் இனிப்பான தேங்காய்ப்பாலும் வந்தன. அந்த மாதிரி இனிய பலகாரத்தை வந்தியத்தேவன் தன் வாழ்நாளில் அருந்தியதில்லை. பத்துப் பன்னிரண்டு இடியாப்பமும், அரைப்படி தேங்காய்ப் பாலும் சாப்பிட்டான். பிறகு புளிக்கறியும் சோளமாப் பணியாரமும் வந்தன. அவற்றையும் ஒரு கை பார்த்தான். அப்படியும் அவன் பசி அடங்கவில்லை; கடைசியாக, காற்படி அரிசிச் சோறும் அரைப்படி தயிரும் நுங்கினான்! பிறகுதான் அவன் இலையிலிருந்து எழுந்தான்.
</td><td>Soon, she placed platters of fresh banana leaves before them and served a meal. First came string-cake accompanied by sweetened, freshly squeezed, coconut milk. Vandiya Devan felt that he had not eaten such delicacies in his lifetime! He ate about ten or twelve cakes and drank a liter of coconut milk. Sour sauce with tubers and steamed millet flour followed. He did them justice. Even so, his hunger was not satiated. In the end he partook of a quarter measure of cooked rice and a liter of yogurt! Only then did he rise from his platter.
</td></tr>

<tr><td>
     சாப்பிடும்போதே சில விஷயங்களை அமுதனிடம் கேட்டுத் தெரிந்துகொண்டான். தஞ்சைக் கோட்டைக்குள்ளே அப்போது சுந்தர சோழ சக்கரவர்த்தியையும் அவருடைய அரண்மனைப் பரிவாரங்களையும் தவிர, இன்னும் முக்கியமாக யார் யார் இருக்கிறார்கள் என்று விசாரித்தான்.
</td><td>While eating, he asked about and gleaned several facts from Amudan. He enquired about who besides the Emperor and his retinue lived in Tanjore Fort.
</td></tr>

<tr><td>
பெரிய பழுவேட்டரையர், சின்ன பழுவேட்டரையர் இவர்களின் மாளிகைகளும் பரிவாரங்களும் அங்கு இருந்தன. தன பொக்கிஷம், தானிய பண்டாரம் இரண்டும் கோட்டைக்குள் இருந்தபடியால் அவற்றைப் பரிபாலிக்கும் அதிகாரிகளும் கணக்கர்களும் இருந்தார்கள். சுந்தர சோழரின் அந்தரங்க நம்பிக்கைக்கும் அபிமானத்துக்கும் பாத்திரமான அநிருத்த பிரமராயர் என்னும் அமைச்சரும், திருமந்திர ஓலை நாயகரும் கோட்டைக்குள்ளே தான் வசித்தார்கள். மற்றும் சின்னப் பழுவேட்டரையரின் தலைமையில் தஞ்சைக் கோட்டையைக் காவல் புரிந்த வீரர்களும் அவர்களுடைய குடும்பத்தாரும் அங்கேயே தங்கியிருந்தார்கள்.
</td><td>The mansions of the Elder and Younger Lords of Pazluvoor were inside. The officers and clerks who were attached to the treasury and granary lived inside because the royal treasury, counting house and granary were inside the fort. The confidante and friend of Sundara Chozla, his Prime Minister, Honorable Anirudda Brahma-raya as well as the Chief Clerk of edicts and proclamations also lived in the inner fort. Soldiers guarding the fort of Tanjore under the command of the Younger Lord Pazluvoor, lived inside with their families.
</td></tr>

<tr><td>
பொன், வெள்ளி நகை வியாபாரிகளும், நவரத்தின வியாபாரிகளும், பொன்னாசாரிகளும் கோட்டைக்குள் இடம் அளிக்கப்பட்டிருந்தார்கள். பெரிய பழுவேட்டரையரின் கீழ் வரி விதிக்கும் வேலை பார்த்த நூற்றுக்கணக்கான அலுவலர்கள் இருந்தனர். துர்க்கையம்மன் கோயில் கோட்டைக்குள்ளேதான் ஒரு மூலையில் இருந்தது. கோவில் பூசாரிகளும் பணிவிடையாளரும் கணிகையரும் கோவிலுக்கு அருகில் குடியிருந்தார்கள்.
</td><td>Besides this, the streets of the goldsmiths, silversmiths, jewelers and dealers in precious gems and coin merchants were inside the main fort. Hundreds of clerks and writers working for the Tax Ministry under the Elder Lord Pazluvoor were also provided accommodation within. In addition to all this, the famous Temple of the Goddess Durga Nisumbasudhini was in one corner of the interior fort. The temple priests, servants, dancing girls and musicians attached to the temple and their families, lived inside near the temple.
</td></tr>

<tr><td>
     இதையெல்லாம் தெரிந்துகொண்ட பிறகு, "அமைச்சர்கள் அனைவரும் தற்சமயம் கோட்டையில் இருக்கிறார்களா?" என்று வந்தியத்தேவன் கேட்டான்.
</td><td>Hearing about all this, Vandiya Devan asked, "Are all the ministers and officials inside the fort today?"
</td></tr>

<tr><td>
     "எல்லாரும் எப்படி இருப்பார்கள்? பற்பல காரியமாக வெளியிலே போய்க் கொண்டும் வந்து கொண்டும்தான் இருப்பார்கள். அநிருத்த பிரமராயர் சில காலமாகவே நகரில் இல்லை. அவர் சேரநாடு சென்றிருப்பதாகக் கேள்வி. பெரிய பழுவேட்டரையர் நாலு தினங்களுக்கு முன்னால் வெளியே சென்றார். கொள்ளிடத்துக்கு வடக்கே நடுநாட்டுக்குச் சென்றதாகக் கேள்வி."
</td><td>"How can everyone be inside? They will be going out and coming back in the course of their various duties. For sometime now, the Honorable Prime Minister, Anirudda Brahma-raya, has not been inside the fort. It is said that he is gone to the Chera Kingdom. The Elder Lord of Pazluvoor went out four days ago. Rumor says that he has gone to the central provinces beyond the Kollidam."
</td></tr>

<tr><td>
     "போனவர் ஒரு வேளை திரும்பி வந்திருக்கலாம் அல்லவா? உனக்குத் தெரியாதாக்கும்!"
</td><td>"He might be back now. Do you know?"
</td></tr>

<tr><td>
     "இன்று சாயங்காலம் பழுவூர் இளையராணியின் பல்லக்கு வந்தது. கோட்டை வாசலில் நானே பார்த்தேன். ஆனால் பழுவேட்டரையர் வரவில்லை. ஒரு வேளை வழியில் எங்கேனும் தங்கி விட்டு நாளை வரக்கூடும்."
</td><td>"The palanquin of the Young-Queen of Pazluvoor came back this evening. I saw it near the gates myself. But there was no sign of Lord Pazluvoor. Perhaps he is delayed somewhere and will come back tomorrow."
</td></tr>

<tr><td>
     "தம்பி! இளவரசர் மதுராந்தகத்தேவரும் கோட்டைக்குள்ளே தானே தங்கியிருக்கிறார்?"
</td><td>"Thambi! Does Prince Madurandaka also live inside the fort?"
</td></tr>

<tr><td>
     "ஆமாம்; பழுவேட்டரையர் அரண்மனைக்குப் பக்கத்தில் மதுராந்தகரின் மாளிகை இருக்கிறது. சின்னப் பழுவேட்டரையரின் திருமகளை மணம்புரிந்த மருமகர் அல்லவா?"
</td><td>"Yes, his mansion is next to the Pazluvoor Palace. Isn't he the bridegroom married to the daughter of the Younger Lord Pazluvoor?"
</td></tr>

<tr><td>
     "ஓஹோ! அதுவும் அப்படியா? எனக்கு இது வரையில் தெரியாதே?"
</td><td>"Oh! Is that true? I did not know that till now!"
</td></tr>

<tr><td>
     "ரொம்பப் பேருக்குத் தெரியாதுதான். சக்கரவர்த்தியின் தேக அசௌகர்யத்தை முன்னிட்டுத் திருமணத்தைக் கோலாகலமாக நடத்தவில்லை."
</td><td>"Not many people know it. Because of the Emperor's ill health the wedding was not celebrated with pomp."
</td></tr>

<tr><td>
     "நல்லது; மதுராந்தகத்தேவர் இப்போது கோட்டைக்குள்ளே தானே இருக்கிறார்?"
</td><td>"Good. Is the Prince inside the fort tonight?"
</td></tr>

<tr><td>
     "கோட்டைக்குள்ளேதான் இருக்கவேண்டும். ஆனால் மதுராந்தகத்தேவன் சாதாரணமாக வெளியில் வருவதில்லை. மக்கள் அவரைப் பார்க்க முடிகிறதும் இல்லை. சிவ பக்தியில் ஈடுபட்டுப் பெரும்பாலும் யோகத்திலும் தியானத்திலும் பூஜையிலும் காலங்கழிப்பதாகக் கேள்வி."
</td><td>"Must be. However, Prince Madurandaka does not emerge from the fort very often. People cannot see him commonly. It is said that he is involved in his devotions to God Shiva and that he spends his time in meditation, yoga and worship."
</td></tr>

<tr><td>
     "ஆனாலும் இத்தனை நாளைக்குப் பிறகு கலியாணம் செய்து கொண்டிருக்கிறாரே?"
</td><td>"But he has entered into matrimony after all these years."
</td></tr>

<tr><td>
     "ஆமாம்; அது கொஞ்சம் வியப்பான காரியந்தான். கலியாணத்துக்குப் பிறகு மாப்பிள்ளைத்தேவரின் மனமே மாறிப் போயிருப்பதாயும் சொல்கிறார்கள். நமக்கென்ன அதைப்பற்றி? பெரிய இடத்துப் பேச்சுப் பேசாமலிருப்பதே நல்லது..."
</td><td>"Yes, that was somewhat surprising. People also say that the mind and intentions of the bridegroom transformed completely after the marriage! Why should we bother about that? Better not gossip about the nobility."
</td></tr>

<tr><td>
     சேந்தன் அமுதனிடம் இன்னும் பல விஷயங்களைக் கேட்டுத் தெரிந்து கொள்ளும் ஆவல் வந்தியத்தேவனுக்கு இருந்தது. ஆனால் அதிகமாக ஏதேனும் கேட்டுச் சந்தேகத்தைக் கிளப்பிவிட அவன் விரும்பவில்லை. இத்தகைய சாதுப்பிள்ளையின் சிநேகம் தனக்குப் பேருதவியாயிருக்கும். தஞ்சையில் தங்க இம்மாதிரி ஒரு வீடு அகப்பட்டதும் தன்னுடைய அதிர்ஷ்டந்தான். அதையெல்லாம் கெடுத்துக் கொள்வானேன்? மேலும், நீண்ட பிரயாணக் களைப்புடன் முதல்நாள் இரவு கண் விழித்ததும் சேர்ந்துகொண்டது. கண்ணைச் சுழற்றிக் கொண்டு தூக்கம் வந்தது. சேந்தன் அமுதன் அவனுடைய நிலையை அறிந்து விரைவில் படுக்கை போட்டுக் கொடுத்தான்.
</td><td>Vandiya Devan desired to learn of several other things from Sendan Amudan. But he did not wish to pry too much and raise his suspicions. The friendship of such a amiable youth would be very useful to him. It was his good luck that he found such a convenient and comfortable place to stay in Tanjore. Why should he spoil the good fortune? Moreover, tiredness of the long journey joined forces with the sleeplessness of the previous night. His eyes were drowsy with sleep and exhaustion. Realizing his state, Amudan quickly made up a bed for him.
</td></tr>

<tr><td>
தூக்க மயக்கத்தில் கடைசியாக வந்தியத்தேவனுடைய மனத்தில் பழுவூர் இளைய ராணியின் திருமுகம் வந்தது. அப்பப்பா!
</td><td>In the drowsiness of sleep, towards the end, Vandiya Devan's mind glimpsed the glamorous face of the Young-Queen of Pazluvoor.
</td></tr>

<tr><td>
என்ன அழகு! என்ன ஜொலிப்பு! அந்த மாயமோகன வடிவத்தைத் திடீரென்று அவன் பார்த்ததும் அடியோடு செயல் இழந்து கண் கொட்டாமல் திகைத்து நின்றது இன்னொரு அனுபவத்தை அவனுக்கு நினைவூட்டியது.
</td><td>Oh God! What beauty! What scintillation! His experience of being tongue tied and immobile upon suddenly seeing that ravishing, enchanting face reminded him of another experience.
</td></tr>

<tr><td>
சிறு பிராயத்தில் ஒரு சமயம் காட்டு வழியாய்ப் போய்க் கொண்டிருக்கையில் திடீரென்று படமெடுத்து ஆடிய பாம்பு ஒன்று அவன் முன் எதிர்ப்பட்டது. அதன் அழகே அழகு! கவர்ச்சியே கவர்ச்சி! வந்தியத்தேவனால் பாம்பின் படத்திலிருந்து கண்ணை அகற்றவே முடியவில்லை. கண் கொட்டவும் முடியவில்லை. பார்த்தது பார்த்தபடி நின்றான். பாம்பும் ஆடிக் கொண்டேயிருந்தது! பாம்பு ஆடிய போது அதற்கிணங்க, இவன் உடம்பும் ஆடியது - இதன் முடிவு என்ன ஆகியிருக்குமோ தெரியாது. திடீரென்று ஒரு கீரிப்பிள்ளை வந்து பாம்பின் மீது பாய்ந்தது. இரண்டும் துவந்த யுத்தம் தொடங்கின. அந்த சந்தர்ப்பத்தைப் பயன்படுத்திக் கொண்டு வந்தியத்தேவன் ஒரே ஓட்டமாக ஓடிவந்துவிட்டான்!...
</td><td>As a child, once when he was walking through some woods he suddenly spied a cobra swaying its raised hood. Its beauty was incomparable. The attraction was beyond description. Vandiya Devan had not been able to take his eyes off the swaying hood of the snake. He could not even blink his eyelids. He stood there as if hypnotized; the snake continued its swaying dance. As the snake swayed, his body began to sway in rhythm -- what would be the result, no one knew. Suddenly a mongoose pounced upon the snake. A furious contest between the two started. Using the chance the boy ran to his escape...
</td></tr>

<tr><td>
சீச்சி! என்ன உதாரணம். இந்தப் புவன மோகினியான சுந்தராங்கியைப் படமெடுத்த பாம்புக்கா ஒப்பிடுவது? இவளுடைய பால்வடியும் முகத்தை ஒரு தடவை பார்த்தாலும் பசி தீர்ந்து விடுமே?... நாளைக்கு அவளை மறுபடி காணப் போகிறோமல்லவா! அவளுடைய குரலிலேதான் என்ன மதுரம்! இவள் ஒரு அபூர்வமான அழகிதான். ஆனால் குடந்தை சோதிடர் வீட்டிலும் அரிசிலாற்றங்கரையிலும் பார்த்த அந்த இன்னொரு பெண்?... அவளுடைய முகத்திலும் காந்தி ஒளி விட்டது! அழகு சுடர் விட்டு!... இரண்டு முகங்களும் சுந்தர முகங்களாயினும் அவற்றுக்குள் எத்தனை வேற்றுமை! அதில் கம்பீரமும் பெருந்தன்மையும்; இதில் மோகனமும் கவர்ச்சியும்!
</td><td>Dear me! What a comparison! How can I equate the majestic beauty of this maid without equal in the world, with a swaying snake? Her gentle, tender face will quell all hungers of those who catch a glimpse of it! ... I am going to meet her tomorrow! How sweet her voice! Her beauty is extraordinary. But, how about the other maid whom I saw at the astrologer's house and on the banks of the Arisil? ... Her face too, was radiant. It too glowed with a loveliness. Both are exquisite beauties; but what a difference! That has dignity and decorum; while this has allure and glamour.
</td></tr>

<tr><td>
இப்படி அவன் உள்ளம் அந்த இரு மங்கையரின் முகங்களையும் ஒப்பிட்டுக் கொண்டிருந்த போது, மற்றொரு மங்கை வந்து குறுக்கிட்டாள். சர்வாதிகாரக் கொடுங்கோல் அரசியான நித்திராதேவி வந்தியத்தேவனைப் பரிபூரணமாக ஆட்கொண்டாள்.

</td><td>Thus, while his heart was comparing the two attractive women he had met recently, a third maid intervened. That merciless tyrant, the Empress of Sleep took charge of him completely.

</td></tr>
</table></body></html>