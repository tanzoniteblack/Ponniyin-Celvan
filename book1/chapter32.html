<html>
<head> <link href="../stylesheet.css" rel="stylesheet" type="text/css" />
</head>
<body><table><tr><td>
32. பரிசோதனை
</td><td>Chapter 32 -- Examination
</td></tr>

<tr><td>
சின்னப் பழுவேட்டரையரைக் கண்டதும் வந்தியத்தேவன் சண்டையை நிறுத்திவிட்டு அவரை நோக்கி நடந்தான். காவலர்கள் எழுந்து ஓடி வந்து அவனைப் பிடித்துக் கொண்டார்கள்.
</td><td>Upon seeing the Younger Lord of Pazluvoor, Vandiya Devan stopped fighting and walked towards him. By now the guards had come up to hold him tightly.
</td></tr>

<tr><td>
அவர்களை அவன் சிறிதும் இலட்சியம் செய்யாமல் நாலு அடி முன்னால் நடந்து வந்து, "தளபதி! நல்ல சமயத்தில் தாங்கள் வந்து சேர்ந்தீர்கள். இந்தப் பக்காத் திருடர்கள் என்னுடைய உடைமைகளைத் திருடிக் கொண்டதுமல்லாமல், என்னையும் கொல்லப் பார்த்தார்கள்! விருந்தாளியை இப்படித்தானா நடத்துவது? இதுவா தஞ்சாவூர் சம்பிரதாயம்? நான் தங்களுக்கு மட்டும் விருந்தாளியல்ல, சக்கரவர்த்திக்கும் விருந்தாளி; சக்கரவர்த்தினி சொன்னதைத்தான் தாங்களும் கேட்டீர்களே! பட்டத்து இளவரசரிடமிருந்து ஓலை கொண்டு வந்த தூதன். அப்படிப்பட்ட என்னை இந்தப் பாடுபடுத்துகிறவர்கள் மற்றவர்களை என்ன செய்து விடமாட்டார்கள்! இப்படிப்பட்ட திருடர்களைத் தங்கள் பணி ஆட்களாக வைத்துக் கொண்டிருப்பது பற்றி ஆச்சரியப்படுகிறேன். எங்கள் தொண்டை மண்டலத்தில் இப்படிப்பட்ட திருடர்களை உடனே கழுவில் ஏற்றிவிட்டு மறு காரியம் பார்ப்போம்!" என்று சரமாரியாகப் பொழிந்தான்.
</td><td>Without being bothered one bit by their hold, he walked up a few steps saying, "Commander! You have come back at the right time. These knaves have not only stolen my clothes but they are also trying to kill me. Is this the way to treat guests? Is this the custom of Tanjore? I am not merely your guest. I am also a guest of the Emperor, you must have heard the words of the Empress! I am the messenger who brought letters from the Crown Prince. These fellows who treat me like this will not hesitate at anything. I am surprised that you keep such knaves as servants. In my Thondai country we would first hang such fellows and then do other things!" He did not stop the tirade.
</td></tr>

<tr><td>
     மூன்று வீரர்களை ஏக காலத்தில் எதிர்த்துப் புரட்டிக் கீழே தள்ளிய வாலிபனுடைய வீரச் செயலைப் பற்றிய வியப்பு இன்னும் பழுவேட்டரையரின் மனத்தை விட்டகலவில்லை. இத்தகைய வீரனை நாம் நமது காவற் படையில் சேர்த்துக் கொள்ள வேண்டும் என்னும் ஆசை அவருக்கு அதிகமாயிற்று. எனவே, அவர் சாந்தமான குரலில், "பொறு தம்பி! பொறு! அப்படியெல்லாம் இவர்கள் செய்திருப்பார்கள் என்று தோன்றவில்லை! இவர்களை விசாரித்துப் பார்க்கிறேன்!" என்றார்.
</td><td>The Commander was still in the grip of astonishment about the youth who had single handedly tackled three of his strong men. His eagerness to recruit such a youth in his personal corps of guards increased. He replied in a calm voice, "Be patient Thambi, be patient! I don't think they would have done anything like that! Let me enquire."
</td></tr>

<tr><td>
     "நான் கோருவதும் அதுதான்! இவர்களை விசாரியுங்கள்; விசாரித்து நீதி வழங்குங்கள்! என்னுடைய உடையும் உடைமையும் என்னிடம் திருப்பி வருவதற்கு ஏற்பாடு செய்யுங்கள்!" என்றான் வல்லவரையன்.
</td><td>"That is my request also! Question them and then dispense justice! Please arrange for the return of my clothes and belongings."
</td></tr>

<tr><td>
     "அடே! அந்தப் பிள்ளையை விட்டுவிட்டு இப்படி வாருங்கள்! நான் சொன்னது என்ன? நீங்கள் செய்தது என்ன? இவன் மீது ஏன் கை வைத்தீர்கள்!" என்று கோபமாகக் கேட்டார் கோட்டைத் தளபதி.
</td><td>"Hey you! Let go of him and come here! What were my orders and what have you fellows done? Why did you start a quarrel with him?" asked the Commander angrily.
</td></tr>

<tr><td>
     "எஜமானே! தாங்கள் சொன்னது சொன்னபடியே செய்தோம். இவரை எண்ணெய் முழுக்காட்டிப் புதிய ஆடைகளையும் ஆபரனங்களையும் அணிவித்தோம். அறுசுவை உண்டி அளித்தோம். சித்திர மண்டபத்துக்கும் அழைத்து வந்தோம்! இவர் சிறிது நேரம் சித்திர மண்டபத்தில் உள்ள சித்திரங்களைப் பார்த்துக் கொண்டிருந்தார். திடீரென்று நினைத்துக் கொண்டு இவருடைய பழைய உடைகளைக் கேட்டார். உடனே எங்களைத் தாக்கவும் ஆரம்பித்தார்!" என்றான் அவ்வீரர்களில் ஒருவன்.
</td><td>"Master, we followed your orders explicitly. We took him to the luxurious bath with unguents and then gave him the silken robes and new ornaments. We then served him a six course meal and led him to this art gallery. For some time he was enjoying the paintings. We do not know what happened or what he thought suddenly: he came out asking for his old clothes and began attacking us!" the servant replied carefully.
</td></tr>

<tr><td>
     "ஒரு சிறு பிள்ளையிடமா மூன்று தடியர்கள அடிபட்டு வீழுந்தீர்கள்?" என்று கூறி இரத்தக் கனல் வீச விழித்துப் பார்த்தார்.
</td><td>"Three of you louts were beaten up by a single youth!" snarled the Commander with fiery eyes.
</td></tr>

<tr><td>
     "எஜமான்! அரண்மனை விருந்தாளியாயிற்றே என்று யோசித்தோம். இப்போது சற்று அனுமதி கொடுங்கள்; இவனை உடனே வேலை தீர்த்துவிடுகின்றோம்."
</td><td>"Master! We were hesitant because he was the palace guest! Permit us now; we will take care of him."
</td></tr>

<tr><td>
     "போதும் உங்கள் வீரப் பிரதாபம்! நிறுத்துங்கள்! தம்பி! நீ என்ன சொல்லுகிறாய்?"
</td><td>"Enough of these boasts of your bravery! Stop it! Thambi, what do you say?"
</td></tr>

<tr><td>
     "இவர்களுக்கு அனுமதி கொடுங்கள் என்றுதான் சொல்கிறேன். எனக்கும் அனுமதி கொடுங்கள். சோழ குலத்துப் பகைவர்களோடு போராடிக் கொஞ்சம் நாள் ஆயிற்று. தோள்கள் தினவெடுக்கின்றன அரண்மனை விருந்தாளிகளை எப்படி நடத்த வேண்டுமென்று இவர்களுக்குப் பாடம் கற்பிக்கிறேன்!" என்றான் நமது வீரன்.
</td><td>"I too say that you give them permission. Permit me also. It has been quite a while since I fought Chozla enemies. My shoulders itch. Let me give them a lesson on how to treat palace guests."
</td></tr>

<tr><td>
     சின்னப் பழுவேட்டரையர் புன்னகை புரிந்து, "தம்பி! உன் தோள் தினவைத் தீர்த்துக்கொள்வதைச் சோழப் பகைவர்களோடேயே வைத்துக்கொள்! சக்கரவர்த்தி நோய்வாய்ப்பட்டிருக்கும் நிலையில் தஞ்சைக் கோட்டைக்குள் இவ்விதச் சண்டை, சந்தடி ஒன்றும் உதவாது என்று கட்டளை!" என்று சொன்னார்.
</td><td>The Commander smiled, "Thambi, restrain your itching shoulders to fight with Chozla enemies. It is my order that there shall be no duelling or commotion inside the fort when the Emperor is in ill health!"
</td></tr>

<tr><td>
     "அப்படியானால் என்னுடைய உடைகளையும் உடைமைகளையும் உடனே கொண்டு வந்து கொடுக்கச் சொல்லுங்கள்!"
</td><td>"If so, please ask them to return my clothes and other belongings."
</td></tr>

<tr><td>
     "எங்கேடா அவை?"
</td><td>"Where are they, you fellow?"
</td></tr>

<tr><td>
     "எஜமான்! தங்கள் கட்டளைப்படி பத்திரப்படுத்தி வைத்திருக்கிறோம்."
</td><td>"Master, we have stored them in a safe place as per your orders!"
</td></tr>

<tr><td>
     "தளபதி! இவர்கள் எப்படிப் புளுகுகிறார்கள், பாருங்கள்! சற்றுமுன் உடைகளை வெளுக்கப் போட்டிருப்பதாய்ச் சொன்னார்கள். இப்போது தாங்கள் 'பத்திரப்படுத்தி' வைக்கச் சொன்னதாகக் கூறுகிறார்கள். சற்றுப் போனால் தங்களுக்கே திருட்டுப் பட்டம் கூடக் கட்டிவிடுவார்கள்!" என்றான் வந்தியத்தேவன்.
</td><td>"Commander! See how they lie! Just now they declared that they had sent my clothes to be laundered. Now they say that you asked them to store it in a safe place. If we give them time they may declare you to be the thief!" Vandiya Devan spoke without hesitation.
</td></tr>

<tr><td>
     தளபதி காவலர்களைப் பார்த்து, "முட்டாள்களா! இந்தப் பிள்ளைக்கு புது ஆடைகள் கொடுக்கும்படி மட்டுந்தானே சொன்னேன்? பழையவைகளைப் பற்றி நான் ஒன்றுமே சொல்லவில்லையே?... இந்த மூடர்கள் என்னவோ உளறுகிறார்கள். தம்பி! போனால் போகட்டும், பழைய உடைகளைப் பற்றி எதற்காக இவ்வளவு கவலைப்படுகிறாய்? அதற்குள் ஏதாவது உயர்ந்த பொருள் வைத்திருந்தாயோ?" என்று கேட்டார்.
</td><td>The Commander now looked at the leader of his guards: "Fools! My orders were to give new clothes to this young man. I did not say anything about his old garments... These fools are blabbering nonsense, Thambi! Why are you so concerned about your old clothes? Did you have something valuable in them?"
</td></tr>

<tr><td>
     "ஆம்; வழிநடைச் செலவுக்காகப் பொற்காசுகள் வைத்திருந்தேன்..." என்று வந்தியத்தேவன் சொல்வதற்குள், "அதற்காக நீ கவலைப்பட வேண்டாம். உனக்கு வழிச் செலவுக்கு எவ்வளவு பொன் வேண்டுமோ அவ்வளவு தருகிறேன்!" என்றார் பழுவேட்டரையர்.
</td><td>"Yes. I had some gold for expenses on my journey ..." before Vandiya Devan could finish he was interrupted by the Younger Lord Pazluvoor: "Don't worry about that. Whatever gold you need for your expenses, I shall give you."
</td></tr>

<tr><td>
     "தளபதி! நான் இளவரசர் கரிகாலருடைய தூதன். பிறரிடம் கை நீட்டிப் பணம் பெறும் வழக்கம் என்னிடம் கிடையாது..."
</td><td>"Commander, I am the messenger from Prince Karikala. It is not my practice to seek alms from others!"
</td></tr>

<tr><td>
     "அப்படியானால், உன்னுடைய உடைகளையும் அதற்குள்ளிருந்த பொற்காசுகளையும் திருப்பி உன்னிடம் சேர்ப்பிக்கச் செய்கிறேன். கவலைப்படாதே! உன் உடையில் வேறு பொருள் ஒன்றும் இல்லையல்லவா?"
</td><td>"Then I will make arrangements for the return of your clothes and belongings, don't worry! There was no other valuable in your pouch, was there?"
</td></tr>

<tr><td>
     வல்லவரையன் ஒரு கணம் யோசித்தான். அந்தத் தயக்கத்தைச் சின்னப் பழுவேட்டரையரும் பார்த்துக் கொண்டார்.
</td><td>
</td></tr>

<tr><td>
     "வேறொரு முக்கியமான பொருளும் என் அரைச்சுற்று ஆடையில் இருக்கிறது. அதை உங்கள் ஆட்கள் தொட்டிருக்க மாட்டார்கள் என்று நினைக்கிறேன். தொட்டிருந்தால் அவர்கள் தொலைந்தார்கள்..."
</td><td>"There was one other important item in my waist pouch. I think that your men would not have touched that. If they had done anything like that ..."
</td></tr>

<tr><td>
     "ஆகா! உனக்கு எத்தனை கோபம் வருகிறது? எங்கே, யாரிடத்தில் பேசுகிறோம் என்பதை மறந்துவிட்டே பேசுகிறாய். சிறு பிள்ளையாயிற்றே என்று மன்னித்து விடுகிறேன். அப்படிப் பட்ட பொருள் என்ன?"
</td><td>"Ah! How angry you sound! You forget whom you are talking to. I forgive you because of your youth. What is that precious item?"
</td></tr>

<tr><td>
     "தளபதி! அதைச் சொல்வதற்கு இல்லை. அது அந்தரங்க விஷயம்!"
</td><td>"Commander! I cannot reveal that; it is a personal secret."
</td></tr>

<tr><td>
     "தஞ்சைக் கோட்டைக்குள் எனக்குத் தெரியாத அந்தரங்கம் ஒன்றும் இருக்க முடியாது!"
</td><td>"There can be no secret unknown to me in Tanjore."
</td></tr>

<tr><td>
     "இளவரசர் கரிகாலர் என்னிடம் ஒப்புவித்த அந்தரங்க விஷயம்."
</td><td>"It is a personal matter placed in my responsibility by Prince Karikala."
</td></tr>

<tr><td>
     "இளவரசர் வடதிசையின் மாதண்ட நாயகர். அவருடைய அதிகாரம் பாலாற்றுக்கு வடக்கே செல்லும். இங்கே சக்கரவர்த்தியின் அதிகாரந்தான் செல்லும்."
</td><td>"The Prince is the Commander of the Northern Forces. His authority prevails north of the Palar. Here, it is the authority of the Emperor."
</td></tr>

<tr><td>
     "தளபதி! புலிக்கொடி பறக்கும் இடமெல்லாம் சக்கரவர்த்தியின் அதிகாரந்தான். அதில் என்ன சந்தேகம்?"
</td><td>"Commander, wherever the tiger-flag flies, it is the authority of the Emperor. Is there any doubt about that?"
</td></tr>

<tr><td>
     "ஆகையினால்தான், இந்தக் கோட்டைக்குள்ளே எனக்குத் தெரியாத அந்தரங்கம் எதுவும் இருக்க முடியாது என்று சொல்கிறேன். சக்கரவர்த்தியின் க்ஷேமத்தைக் கருதித்தான்!...."
</td><td>"That is why there can be no secrets unknown to me inside this fort. I am thinking of the welfare of the Emperor."
</td></tr>

<tr><td>
     "தளபதி! சக்கரவர்த்தியைக் கண்ணுங்கருத்துமாய்க் காப்பாற்றி வருவதற்காக தங்களுக்கும் பெரிய பழுவேட்டரையருக்கும் சோழ சாம்ராஜ்யம் நன்றிக் கடன் பட்டிருக்கிறது. இன்றைக்குச் சக்கரவர்த்தி தங்களைப் பாராட்டியதும் என் காதில் விழுந்தது. தங்களுக்குப் பயந்து கொண்டு தான் யமன் தஞ்சைக் கோட்டைக்குள் புகுந்து வராமல் தயங்கிக் கொண்டிருக்கிறான் என்று சக்கரவர்த்தி சொன்னாரே? அது எவ்வளவு பொருள் பொதிந்த வார்த்தை!"
</td><td>"Commander! This Chozla nation is beholden to you and your brother the Elder Lord Pazluvoor, for guarding the Emperor so carefully. Today, I personally heard the Emperor praising your effort. The Emperor declared that even the Lord of Death is afraid to enter Tanjore because of you. How significant those words were!"
</td></tr>

<tr><td>
     "ஆம், தம்பி! பழையாறையிலிருந்து சக்கரவர்த்தியை நாங்கள் இங்கே அழைத்துவந்து கட்டுக் காவலுக்குள் வைத்திராவிட்டால், இத்தனை நாளும் என்ன விபரீதம் நடந்திருக்குமோ, தெரியாது. பாண்டிய நாட்டுச் சதிகாரர்களின் நோக்கம் நிறைவேறியிருந்தாலும் இருக்கலாம்."
</td><td>"Yes, Thambi. If we had not asked the Emperor to move here from Pazlayarai to be guarded more carefully, who knows what untoward thing would have happened? Perhaps the intentions of those Pandiya conspirators might have succeeded."
</td></tr>

<tr><td>
     "ஆ! தாங்கள் கூட அவ்விதமே சொல்கிறீர்களே! அப்படியானால் நான் கேள்விப்பட்டது உண்மையாகத்தான் இருக்க வேண்டும்."
</td><td>"Oh! You also agree! So, what I heard must be true!"
</td></tr>

<tr><td>
     "என்ன கேள்விப்பட்டாய்?"
</td><td>"What did you hear?"
</td></tr>

<tr><td>
     "சக்கரவர்த்திக்கு விரோதமாக ஒரு சதி நடக்கிறதென்றும், சக்கரவர்த்தியின் திருக்குமாரர்களுக்கு விரோதமாக இன்னொரு சதி நடக்கிறதென்றும் கேள்விப்பட்டேன்."
</td><td>"I heard that there was a conspiracy against the Emperor and that there was another kind of conspiracy against the esteemed sons of the Emperor."
</td></tr>

<tr><td>
     சின்னப் பழுவேட்டரையர் தம் வஜ்ரப் பற்களினால் உதட்டைக் கடித்துக் கொண்டார். இந்தச் சிறு அறியாப் பையனுடன் பேச்சுக் கொடுத்ததில் தமக்கே இத்தனை நேரமும் தோல்வி என்பதை உணர்ந்தார். ஏறக்குறைய அவனுடைய குற்றச்சாட்டுக்களுக்குத் தாம் பதில் சொல்லி சமாளிக்கும் நிலைமை வந்து விட்டது! எனவே, பேச்சை அத்துடன் வெட்டி விட விரும்பினார்.
</td><td>The Younger Lord Pazluvoor bit his lower lip with his strong teeth. He realized that he was not faring very well in this discussion with the youth. He was more or less in a situation where he had to defend himself from the accusations of the youth! He decided to cut the conversation short.
</td></tr>

<tr><td>
     "உனக்கென்ன அதை பற்றிக் கவலை? எல்லாச் சதிகளையும் உடைத்துச் சோழ குலத்தைப் பாதுகாக்க நாங்கள் இருக்கிறோம். உன்னுடைய கோரிக்கையைச் சொல்லு. உன் பழைய ஆடைகள் உனக்கு வேண்டும்; அவ்வளவுதானே!" என்றார்.
</td><td>"Why are you concerned about that? We are here to break any conspiracy and guard the Chozla Dynasty! What is your request? All that you want is the return of your old clothes .. is that all?"
</td></tr>

<tr><td>
     "என் பழைய ஆடைகளும் வேண்டும்; அவற்றுக்குள் இருந்த பொருள்களும் வேண்டும்."
</td><td>"I want my old clothes back and I also want all my possessions that were inside my pouch to be returned."
</td></tr>

<tr><td>
     "என்ன பொருள்கள் என்று இன்னமும் நீ சொல்லவில்லையே!"
</td><td>"You have not yet said what those things were!"
</td></tr>

<tr><td>
     "சொல்லத்தான் வேண்டுமானால் சொல்லுகிறேன். அதன் பொறுப்பு தங்களைச் சார்ந்தது. இளவரசர் சக்கரவர்த்திக்குக் கொடுத்திருந்த ஓலையைத் தவிர இன்னொரு ஓலையும் என்னிடம் கொடுத்திருந்தார்..."
</td><td>"If you insist, I have to tell you. The responsibility is yours. Besides the letter meant for the Emperor, the Prince had given me one more letter ..."
</td></tr>

<tr><td>
     "இன்னொரு ஓலையா! யாருக்கு? நீ சொல்லவே இல்லையே!"
</td><td>"One more letter! For whom? You never told me that."
</td></tr>

<tr><td>
     "அந்தரங்கமானபடியால் சொல்லவில்லை; நீங்கள் இப்போது வற்புறுத்துகிறபடியால் சொல்லுகிறேன். பழையாறையிலுள்ள இளையபிராட்டி குந்தவை தேவிக்கு இளவரசர் ஓலை ஒன்று கொடுத்தார்!..."
</td><td>"I did not tell you because it was a personal matter. I am telling you now because you insist. The Prince had sent a letter for the Princess at Pazlayarai, the Younger Pirati Kundavai."
</td></tr>

<tr><td>
     "ஓஹோ! அப்படியானால், நாளைக்குச் சக்கரவர்த்தி கொடுக்கும் திருமுகத்தை நீ உடனே எடுத்துக்கொண்டு காஞ்சிக்குப் போக முடியாது. இளைய பிராட்டிக்கு இளவரசர் ஓலை அனுப்பும்படி இப்போது என்ன அவசரம் நேர்ந்ததோ?"
</td><td>"Oh! Is that so? That means you cannot go back to Kanchi immediately tomorrow, taking the reply from the Emperor! What was the urgency now, for the Prince to send a secret letter to his sister?"
</td></tr>

<tr><td>
     "தளபதி! நான் பிறருக்கு எழுதப்படும் ஓலையைப் படிப்பதில்லை. சக்கரவர்த்தியின் ஓலையைப் படித்ததுபோல இதையும் நீங்கள் படிப்பதில் எனக்கு ஒன்றும் ஆட்சேபம் கிடையாது. அந்தப் பொறுப்பு தங்களுடையது. என் உடையிலிருந்த பொன்னும் ஓலையும் களவு போகாமல் என்னிடம் திரும்பி வந்தால் போதும்."
</td><td>"Commander! It is not my practice to read letters meant for others. I have no objection to your reading this letter also, just like you read the letter meant for the Emperor. It is your responsibility. All that I want is the return of the money and letter which were in my waist pouch."
</td></tr>

<tr><td>
"அதைப் பற்றிப் பயம் வேண்டாம். நானே பார்த்து எடுத்து வருகிறேன்" என்று சின்னப் பழுவேட்டரையர் நடந்தார்.
</td><td>"Don't worry about that. I will see to it personally."
</td></tr>

<tr><td>
அவர் பின்னோடு வந்தியத்தேவனும் தொடர்ந்தான். அதையறிந்த கோட்டைத் தளபதி கண்களினால் சமிக்ஞை செய்யவே ஐந்தாறு வேல் பிடித்த வீரர்கள் வந்து வாசற்படியண்டை குறுக்கே நின்றார்கள். அவர்களுடன் சண்டை பிடிப்பதில் அனுகூலம் ஒன்றுமில்லையென்று கருதி வந்தியத்தேவன் அங்கேயே நின்றான்.
</td><td>The Commander began walking in towards the palace. Vandiya Devan was ready to follow him. Seeing that, the Commander made a sign with his eyes; one of his footmen noticed it and blocked the way of Vandiya Devan. About five footmen carrying lances surrounded Vandiya Devan. He too stopped and waited thinking that there was no use in fighting with those men.
</td></tr>

<tr><td>
     சற்று நேரத்துக்கெல்லாம் சின்னப் பழுவேட்டரையர் திரும்பி வந்தார். அவருக்குப் பின்னால் ஒருவன் ஒரு தட்டில் சீர் வரிசை ஏந்திக் கொண்டு வருவதுபோல் வந்தியத்தேவனுடைய பழைய ஆடைகளை எடுத்து வந்தான்.
</td><td>The Younger Lord Pazluvoor returned after some time. A man followed him carrying a heavy, large platter. Vandiya Devan's old clothes and waist belt came on that platter as if some tribute was being presented.
</td></tr>

<tr><td>
     "தம்பி! இதோ உன் ஆடைகள் பத்திரமாயிருக்கின்றன. நன்றாகச் சோதனை செய்து பார்த்துக்கொள்!" என்றார் கோட்டைத் தளபதி.
</td><td>"Thambi, here. Your clothes are safe. Examine them carefully and make sure that all your belongings are there!" said the Commander.
</td></tr>

<tr><td>
     அவ்விதமே வந்தியத்தேவன் சோதனை செய்து பார்த்தான். அரைச் சுற்றுச் சுருளில் அவன் வைத்திருந்ததைக் காட்டிலும் அதிகமாகப் பொற்காசுகள் இருந்தன. குந்தவை தேவியிடம் சேர்ப்பிக்க வேண்டிய ஓலையும் இருந்தது. அதிகப் பொற்காசுகள் எப்படி வந்தன? முதலில் அவன் தேடிப் பார்த்தபோது இல்லாத ஓலை இப்போது எப்படி வந்தது? சின்னப்பழுவேட்டரையரிடம் அது அகப்பட்டிருக்கவேண்டும். அதைப் பார்த்துவிட்டு இப்போது திரும்பி வந்த பிறகு அவர் அந்த ஓலையைத் திரும்பச் செருகியிருக்கவேண்டும்! எதற்காக இப்படிச் செய்திருக்கிறார்? பொற்காசுகள் எதற்காக அதிகம் வைத்திருக்கிறார்? பொல்லாத மனிதர் இவர்! இன்னும் எப்படியெல்லாம் தன்னைச் சோதிக்கப் போகிறாரோ, தெரியாது! இவரிடம் சர்வ ஜாக்கிரதையாக நடந்து கொள்ள வேண்டும். ஏமாந்து போகக்கூடாது!
</td><td>Accordingly, Vandiya Devan searched carefully. He found more gold coins than what he originally had in his waist pouch. The letter meant for Kundavai Devi was also there. How did these extra gold coins come here? How did the letter which he had not found on his previous search come back? The letter must have fallen in the hands of the Commander of Tanjore. He must have read it and put it back in the waist pouch when he came back now. Why has he done this? Why has he placed the extra gold coins in here? He is a very dangerous fellow. In what other manner will he examine me, I wonder! I must be very careful in dealing with him!
</td></tr>

<tr><td>
     "எல்லாம் சரியாயிருக்கிறதா, தம்பி! நீ கொண்டு வந்த பொன், பொருள் எல்லாம்?" என்று சின்னப் பழுவேட்டரையர் கேட்டார்.
</td><td>"Is everything alright, Thambi? The gold and other items you had?"
</td></tr>

<tr><td>
     "இதோ பார்த்துச் சொல்கிறேன்" என்று கூறி வந்தியத்தேவன் பொற்காசுகளை எண்ணினான். அதிகப்படி காசுகளை எடுத்துத் தனியாக பழுவேட்டரையர் முன்பு வைத்துவிட்டு, "தளபதி! வாணர் குலத்தில் பிறந்தவன் நான்; ஆதித்த கரிகாலரின் தூதன்; பிறர் பொருளுக்கு ஆசைப்படுவதில்லை!" என்றான்.
</td><td>"Please, give me one moment..." Vandiya Devan counted the gold coins he had. He separated the extra coins and placed them in front of the Commander, "Sir, I am born in the noble Vaanar clan. I am a messenger from Prince Karikala. I do not covet the possessions of others," spoke the youth.
</td></tr>

<tr><td>
     "உன்னுடைய நேர்மையை மிக மெச்சுகிறேன். ஆயினும் உன்னுடைய வழிச் செலவுக்கு இதை நீ வைத்துக் கொள்ளலாம்! எப்போது புறப்பட விரும்புகிறாய்? இன்றைக்கே புறப்படுகிறாயா? அல்லது இன்றிரவு தங்கி இளைப்பாறிவிட்டு, பெரியவரையும் பார்த்துவிட்டுப் போகிறாயா?" என்று கேட்டார் தளபதி.
</td><td>"I congratulate you on your integrity. However, you can keep this extra money for your expenses on the journey. When do you wish to leave? Today itself? Or, would you care to stay tonight, relax, meet my elder brother and then go?" asked the Commander.
</td></tr>

<tr><td>
     "அவசியம் இன்றிரவு இங்கே தங்கிப் பெரிய பழுவேட்டரையரையும் தரிசித்துவிட்டுத்தான் போக எண்ணியிருக்கிறேன். ஆனால் உங்கள் ஆட்களிடம் மட்டும் கொஞ்சம் சொல்லி வையுங்கள். என் பொருள்களில் கை வைக்க வேண்டாம் என்று!" - இவ்விதம் சொல்லிக்கொண்டே அதிகப் படியாயிருந்த பொற்காசுகளையும் வந்தியத்தேவன் எடுத்துத் துணிச் சுருளில் பத்திரப்படுத்திக் கொண்டான்.
</td><td>"I surely wish to stay on tonight and meet the Elder Lord before I go. But please warn your men not to touch me or my belongings." After saying this Vandiya Devan picked up the extra gold and secured it in his new waist pouch.
</td></tr>

<tr><td>
     "மிக்க சந்தோஷம். உனக்கு இங்கே எந்த விதமான இடைஞ்சல்களும் இனிமேல் இராது. உனக்கு என்ன வேண்டுமோ, தாராளமாய்க் கேட்டுப் பெற்றுக் கொள்ளலாம்."
</td><td>"I am glad. You will have no further trouble here. Ask freely for whatever you wish."
</td></tr>

<tr><td>
     "தளபதி! இந்தத் தஞ்சை நகரைச் சுற்றிப் பார்க்கவேண்டும் என்று எனக்கு ஆசையாயிருக்கிறது. பார்க்கலாம் அல்லவா?"
</td><td>"Sir, I have a desire to go around sightseeing in this large Tanjore City. I can do that, can I not?"
</td></tr>

<tr><td>
"தாராளமாகப் பார்க்கலாம். இதோ இவர்கள் இருவரும் உன்னோடு வந்து கோட்டைக்குள் எல்லா இடங்களையும் காட்டுவார்கள். கோட்டைக்கு வெளியில் மட்டும் போக வேண்டாம். சாயங்காலம் கோட்டைக் கதவுகளைச் சாத்திவிடுவார்கள்! வெளியில் போய்விட்டால் திரும்பி இரவு வரமுடியாது. கோட்டைக்குள்ளே உன் விருப்பப்படி சுற்றி அலையலாம்!" -
</td><td>"Surely! Here, these two men of mine will come with you and guide you and show you all the places in the city. My only request is that you don't leave the fort. The fort doors will be closed after sunset. You cannot reenter tonight if you go out! Roam around as much as you wish inside the fort!"
</td></tr>

<tr><td>
இவ்விதம் கூறிவிட்டு இரண்டு புதிய ஆட்களைச் சின்னப் பழுவேட்டரையர் தம் அருகில் அழைத்து அவர்களிடம் ஏதோ சொன்னார். அவர் சொன்னது என்னவாயிருக்கும் என்று வந்தியத்தேவன் ஒருவாறு ஊகித்துத் தெரிந்து கொண்டான்.

</td><td>The Commander then made a sign to two of his men and whispered some instructions to them. In a way, Vandiya Devan was able to guess what those instructions were.

</td></tr>
</table></body></html>